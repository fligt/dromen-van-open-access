


# Dromen van open access 

Frank Ligterink 2024/10/01

De ontwikkeling en verspreiding van kennis ten behoeve van beter beheer en diepere waardering van cultureel erfgoed is een cruciale taak van de RCE. Tot dusver heeft bij het digitaal beschikbaar maken van erfgoedkennis de nadruk in onze organisatie gelegen op het publiceren van laagdrempelige, veelal nederlandstalige kennisproducten zoals brochures en de kennisbank. Ook de huidige ambities van onze dienst lijken ook met name gericht te zijn op het bedienen van een algemene publiek. Dit lijkt alleszins redelijk omdat de RCE een overheidsorganisatie is met een publieke taak.

Vraag is echter hoe deze laagdrempelige kennisproducten tot stand kunnen komen? Om uiteindelijk zinnig en helder te kunnen informeren moeten eerst vaak complexe interdisciplinaire vraagstukken worden opgelost. Hiervoor is geavanceerd wetenschappelijk onderzoek nodig. Het succes van dit wetenschappelijk onderzoek staat of valt bij de efficiënte uitwisseling van kennis middels wetenschappelijke publicaties tussen onderzoekers waar dan ook ter wereld. Als we onze brochures beschouwen als het topje van de ijsberg, dan vormen de wetenschappelijke publicaties de basis hiervan. Ze vormen de stevige verankering van onze kennis en het uitgangspunt voor verder onderzoek.

Tot enkele jaren geleden konden onderzoekers hun wetenschappelijke artikelen alleen publiceren in gespecialiseerde vaktijdschriften achter (vaak exorbitant hoge) betaalmuren. Het is verbijsterend om te zien dat het downloaden van (ook mijn eigen) artikelen van enkele pagina’s nu soms meer dan 50 euro per artikel kost. Als gevolg van deze financiële drempels hebben veel onderzoekers wereldwijd (maar ook binnen RCE!) geen of moeilijk toegang tot wetenschappelijke artikelen, terwijl deze vaak met publieke middelen zijn gefinancierd. De wereldwijde Open Access beweging (zie bijvoorbeeld https://www.coalition-s.org/) wil deze situatie verhelpen. Het ideaal van vrije toegang tot wetenschappelijke informatie wordt inmiddels onderschreven door beleidsmakers tot op het hoogste niveau. En op meerdere fronten zien we dan ook dat Open Access aan terrein wint. Zo is het nu bij veel uitgevers mogelijk om Open Access te publiceren. NWO vereist bijvoorbeeld dat door haar gefinancierd onderzoek openbaar toegankelijk wordt gepubliceerd.

Maar hoe vrij toegankelijk zijn onze wetenschappelijke publicaties dan nu? En hoe eenvoudig is het om als onderzoekers open access te publiceren? Dat valt nog erg tegen. Het is zorgelijk dat de kanalen waarlangs open access gepubliceerd kan worden volledig in handen zijn van uitgevers en andere commerciële partijen. Voor nieuwe publicaties betekent dit dat onderzoekers een stevige author fee moeten betalen meer dan duizend euro. Hiermee sluiten we financiëel minder draagkrachtige onderzoekers uit. Ook ten aanzien van de vindbaarheid en beschikbaarstelling oude publicaties is de situatie niet goed. Bij een gebrek aan alternatieven uploaden goedwillende onderzoekers hun pdf’s naar altruïstisch ogende platforms zoals Academia en Researchgate. Helaas zijn dit echter commerciële bedrijven die agressief adverteren en deze publicaties en de diensten hieromheen alleen beschikbaar stellen bij registratie en tegen betaling.

Maar het kan ook anders. Sinds 2015 is de Nederlandse auteurswet aangepast met een Open Access paragraaf. Hiermee hebben auteurs van wetenschappelijke artikelen het recht om, na een redelijke termijn, deze via eigen kanalen zoals een website ter beschikking te stellen. Zie https://www.openaccess.nl/en/in-the-netherlands/you-share-we-take-care.

Onderzoek door medewerkers binnen de RCE en zijn voorgangers heeft in de afgelopen decennia naar schatting tot duizenden wetenschappelijke artikelen geleid. Binnen de bestaande digitale infrastructuur van de RCE is het misschien mogelijk om pdf’s van deze goudmijn aan publicaties beschikbaar te stellen door ze te uploaden naar een publiek toegankelijke webserver en tegelijkertijd hyperlinks toe te voegen aan onze bibliotheekcatalogus. Een klein experiment loopt nu om te zien of dit kan werken. Tegelijkertijd weten we dat deze oplossing, die voortbouwt op Axiel, om meerdere redenen niet ideaal zal zijn. We hebben beperkte kennis en controle over deze commerciële database. Onze catalogus is niet doorzoekbaar voor zoekmachines zoals Google Scholar. De webpagina’s bevatten geen metadata die eenvoudig kunnen worden ingelezen in referentiemanagers die door onderzoekers worden gebruikt. Het beheer van grote hoeveelheden pdf’s langs deze weg wordt wellicht moeilijk en tijdrovend.

Een beter alternatief zou het gebruik zijn van een open repository applicatie zijn. Deze zou bij voorkeur op een webserver in eigen beheer moeten worden geïnstalleerd, zodat we kunnen experimenteren met de configuratie en het automatiseren van het upload process. Er zijn meerdere open source opties voor een dergelijke webserver applicatie. Vooralsnog lijkt DSpace (zie https://dspace.org)het meest geschikt. 



